---
layout     : post
title      : "Gwibdaith i'r Amgueddfa Gwyddoniaeth"
language   : cymraeg
comments   : true
---

Penwythnos diwethaf es i i Lundain ac ymwelais â'r
[Amgueddfa Gwyddoniaeth](https://www.sciencemuseum.org.uk/) (yn rhad ac am
ddim!) Mae'n amgueddfa enfawr a nes i ddim hyd yn oed gorffen edrych ar un
llawr, ond un o'r ystafelloedd mwynheais i oedd yr Oriel Winton sy'n
canolbwyntio ar fathemateg. Dyma bedwar arteffact, sy'n gysylltiedig gyda fy
addysgu neu fy ymchwil, cefais yn ddiddorol iawn:

+ **Delweddu Data Florence Nightingale (1859)**
  
  Dyma lyfr gan y cymdeithasegydd
  [Harriet Martineau](https://en.wikipedia.org/wiki/Harriet_Martineau) sy'n
  cynnwys delweddu data cynnar y dyfeisiwyd gan
  [Florence Nightingale](https://en.wikipedia.org/wiki/Florence_Nightingale).
  Dewisodd Florence Nightingale y diagram rhosyn hwn yn arbennig er mwyn dangos
  natur gylchol y flwyddyn a'i effaith ar farwoldeb. Hi wnaeth arloesi nyrsio
  sail data, gan gynnwys defnyddio delweddu data. Mae'n anodd dychmygu sut
  wnaeth unrhyw un deall unrhyw beth cyn delweddu data!
  
  ![]({{site.baseurl}}/images/nightingale_data_vis.jpg){: width="600"}{: .center-image }

+ **Cyfrifiannell Ods Julius (1933)**
  
  Yn 1928 dechreuodd
  [betio _parimutuel_](https://en.wikipedia.org/wiki/Parimutuel_betting)
  (_totes_) ar gyfer rasio ceffylau a milgwn ym Mhrydain, yn golygu caiff ods
  eu cyfrifo ar sail cyfanswm y betiau, yn hytrach na chael ods sefydlog. Roedd
  rhaid cyfrifo ods yn gyflym ac felly dyfeisiodd y Selandwr Newydd
  [George Julius](https://en.wikipedia.org/wiki/George_Julius) y peiriant hwn.
  Mae'r safleoedd llorweddol yn cynrychioli'r buddsoddiad ar bob un o'r
  rhedwyr yn y ras; mae'r safle fertigol yr un peth ar gyfer pob un, ac yn
  cynrychioli cyfanswm yr arian. Felly mae graddiant yr hypotenws, hynny yw
  cotangiad yr ongl, yn cynrychioli'r ods. Fan hyn rwy'n hoffi sut mae cyfuno
  dwy ddisgyblaeth, geometreg a thebygolrwydd, yn galluogi cymwysiadau
  ymarferol.

  ![]({{site.baseurl}}/images/tote_machine.jpg){: width="400"}{: .center-image }

+ **Model Bill Phillips o'r Economi (1949)**
  
  Mae'r peiriant hon, y dyfeisiwyd gan Selandwr Newydd arall
  [Bill Phillips](https://en.wikipedia.org/wiki/William_Phillips_(economist)),
  yn gynrychioliad ffisegol o'r economi, gan ddefnyddio dŵr! Mae llif y dŵr trwy
  amryw o falfiau a thanciau storio yn cynrychioli gwahanol rannau o'r economi,
  er enghraifft incwm, cynilion, gwario, ayyb, Y beth mwyaf cŵl am hwn yw taw'r
  model mathemategol y tu ôl i hwn yw system o
  [hafaliadau differol](https://en.wikipedia.org/wiki/Differential_equation),
  sef deinameg systemau. A sut ydym yn cysyniadu deinameg systemau?
  [Diagramau stoc a llif](https://en.wikipedia.org/wiki/Stock_and_flow). A dyna
  yn union beth yw hwn, ond mewn ffurf ffisegol! Tua degawd cyn Forrester.

  ![]({{site.baseurl}}/images/phillips_economy.jpg){: height="550"}{: .center-image }

+ **Rhagfynegydd Goroesiad Ysbyty Llundain (1972)**
  
  Y peiriant hwn gan Douglas Maynard oedd un o'r defnyddiau cyntaf o ddysgu
  peirianyddol er mwyn rhagfynegi goroesiad. Roedd yn defnyddio ffurf gynnar o
  [rwydwaith niwral](https://en.wikipedia.org/wiki/Artificial_neural_network) er
  mwyn rhagfynegi o batrymau electroenceffalograffeg os bydd cleifion naill ai
  yn dod yn ymennydd yn farw, neu'n goroesi. Roedd dal angen dehongliad o'r
  patrymau electroenceffalograffeg gan arbenigwyr er mwyn mewnbynnu'r nodweddion
  priodol, ac roedd yn dysgu o ddata'r gorffennol.

  ![]({{site.baseurl}}/images/hospital_survival_predictor.jpg){: width="500"}{: .center-image }

Hefyd cefais yn arbennig o ddiddorol i weld bod yna arddangosfa o feddalwedd
mathemategol, yn cydnabod y pwysigrwydd sydd ganddo yn ymchwil mathemategol
modern, a hefyd y newid achosodd yn y bôn i ffocws dyddiol mathemategwyr.

Roedd yr unig oriel arall roedd gen i amser i'w ymweld (mae'n amgueddfa enfawr!)
yn dweud stori hanes gwyddoniaeth yn Llundain. Yn ogystal â'r offerynnau
gwyddonol hanesyddol prydferth yr oedd yn cael eu harddangos, roedd yn ddiddorol
iawn darllen am gymhellion ac agweddau pobl allweddol yr amser.
Er enghraifft nod un o'r cyfnodolion gwyddonol cyntaf, _Transactions of the
Royal Society_ oedd cofnodi manylion arbrofion felly gallant gael eu hailadrodd
yn ddi-baid, yn dangos fod ailgynhyrchadwyedd wrth galon sylfaeni wyddoniaeth
nôl yn 1665!
A chafodd nifer o'r offerynnau gwyddonol mwyaf defnyddiol eu creu er mwyn
sicrhau eu bod yn rhad ac yn hygyrch i'r bobl gyffredin, yn hytrach nag ond fod
ar gael i'r crachach.
Serch hynny roedd yr amgueddfa hefyd yn esbonio nad oedd Isaac Newton yn cytuno
gydag egwyddorion gwyddoniaeth agored, ac ysgrifennodd ei Principia Mathematica
mewn iaith gymhleth a rhwysgfawr ar bwrpas er mwyn i ond yr elet ei ddeall.
Rhywbeth gallwn ni gyd dysgu ohono dwi'n credu.
