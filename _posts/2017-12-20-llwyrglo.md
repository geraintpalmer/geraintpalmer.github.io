---
layout     : post
title      : "Llwyrglo yn Rhwydweithiau Ciwio"
language   : cymraeg
comments   : true
---

Yn ddiweddar fe ges i fy mhapur academaidd cyntaf ei dderbyn ar gyfer
cyhoeddiad, wedi'i ysgrifennu gyda fy ngoruchwylwyr PhD
[Prof. Paul Harper](http://www.profpaulharper.com/) a
[Dr. Vincent Knight](http://vknight.org/).
Enw'r papur yw ["Modelling Deadlock in Open Restricted Queueing Networks"](http://www.sciencedirect.com/science/article/pii/S0377221717309529), i'w gyhoeddi yn y cyfnodolyn
European Journal of Operational Research.

Yn y papur yma rydym yn archwilio ffenomenon yn rhwydweithiau ciwio sydd heb
cael llawer o sylw o'r blaen: llwyrglo.
Yn gyntaf edrychwn ni ar efelychiadau cyfrifiadurol, a chyflwynwn ni dull o
canfod pryd mae llwyrglo yn digwydd.
Yna, gan gymryd mantais o'r dull yma, a trwy adeiladu modelau analytig o
rhwydweithiau ciwio sy'n llwyrglo, rydym yn archwilio i mewn i beth sy'n
effeithio ar yr amser nes cyrraedd llwyrglo.

### Beth yw llwyrglo?

Mae'r llun o `gridlock' isod yn drosiad gwych ar gyfer llwyrglo: mae'r ceir coch
wedi’i flocio rhag parhau ar ei daith gan y ceir glas, mae'r ceir glas wedi'i
flocio gan y ceir melyn, sydd wedi'i flocio gan y ceir gwyrdd, sydd wedi'i
flocio gan y ceir coch.
Mae'r ceir coch yn blocio eu hun!

![]({{site.baseurl}}/images/gridlock_queueing.png)

Cysyniad sy'n ategu rhwydweithiau ciwio cyfyngedig yw ***blocio***.
Dyma le cwsmeriaid yn trio ymuno â nod arall ar ôl gorffen gwasanaeth, ond
methu oherwydd bod y ciw yna yn llawn.
Nawr mae angen iddynt aros gyda'i gweinydd (sydd methu gweini unrhyw gwsmer
arall yn y cyfamser) nes bydd lle yn dod ar gael yn y gyrchfan bwriedig.

Mae'r rheolau blocio yma yn arwain at sefyllfa (a ddarluniwyd uchod) lle all fod
dau neu mwy o gwsmeriaid yn blocio'i gilydd, ac yn aros i'r cwsmer arall symud
cyn iddynt allu symud ei hunain.
Mae'r cwsmeriaid yma yn blocio'i hun.

Mae'r sefyllfa yma yn rhewi'r system.


### Canfod llwyrglo

Mae gadael efelychiadau ciwio i gyrraedd llwyrglo yn broblem.
Heb y gallu i ganfod pryd mae llwyrglo yn digwydd mewn efelychiadau ciwio, fe
all bod rhan fawr o'r amser efelychu heb ddigwyddiadau o gwbl, ac felly'n
sgiwio'r mesuriadau perfformiad.
Heb y gallu i ganfod pryd mae llwyrglo yn digwydd mewn efelychiadau ciwio, ni
all gweithredu mecanweithiau i adfer y llwyrgloeon a ddigwyddiff mewn realiti.

Cyflwynwn ni canlyniad theori graff sy'n nodi pryd mae llwyrglo yn digwydd, gan
diffinio *digraff cyflwr* $$D(t) = (V, E(t))$$:

+ Mae'r set o fertigau $$V$$ yn cyfateb a'r set o weinyddion y rhwydwaith ciwio.
+ Mae'r set o ymylon $$E(t)$$ yn cyfateb a'r set o holl berthnasoedd blocio:
Os yw cwsmer wrth y $$k^{\text{fed}}$$ gweinydd y nod $$i$$ wedi'i flocio rhag
mynd i nod $$j$$, yna mae yna ymyl cyfeiriedig o'r fertig sy'n cyfateb â
$$k^{\text{fed}}$$ gweinydd y nod $$i$$ i bob fertig sy'n cyfateb a gweinyddion
y nod $$j$$.

Er enghraifft:

![]({{site.baseurl}}/images/statedigraph.png)

Nawr mae llwyrglo yn digwydd *os ac yn unig os* yw $$D(t)$$ yn cynnwys cwlwm
(set o fertigau ni all eu dianc).
Yn yr enghraifft isod mae'r cwlwm a'r gweinyddion sydd ynghlwm y llwyrglo wedi'i
uwcholeuo'n goch.

![]({{site.baseurl}}/images/statedigraph_knot.png)

Fe fanteisiwyd ar y canlyniad yma fel [mecanwaith canfod llwyrglo](http://ciw.readthedocs.io/cy/latest/Guides/deadlock.html)
y llyfrgell Ciw, llyfrgell Python a chafodd ei datblygu a'i ddefnyddio yn y
prosiect yma i efelychu rhwydweithiau ciwio.

### Effeithiau ar yr amser nes cyrraedd llwyrglo

Gan ddefnyddio'r llyfrgell Ciw fe all recordio'r amser nes cyrraedd llwyrglo o
system wag.
Gan adeiladu modelau cadwynau Markov o rwydweithiau ciwio syml sy'n llwyrglo,
fe all amcangyfrif yr amser disgwyliedig nes cyrraedd llwyrglo o system wag.
Rhedon ni nifer o senarios i archwilio ar effaith newid rhai paramedrau'r
rhwydwaith ar yr amser nes cyrraedd llwyrglo.
Yn gryno:

+ Mae cynyddu cyfradd dyfodi'r system yn cynyddu'r amser i lwyrglo (mae
cwsmeriaid yn cyrraedd yn gyflymach, felly mae'r ciw yn llenwi'n gyflymach).
+ Mae cynyddu'r cynhwysedd ciwio yn lleihau'r amser i lwyrglo (gall mwy o
cwsmeriaid cyrraedd cyn i'r cynhwysedd llenwi).
+ Mae cynyddu'r nifer o weinyddion yn lleihau'r amser i lwyrglo (yn debyg i'r
cynhwysedd ciwio, ond gydag effaith mwy).
+ Mae cynyddu'r tebygolrwyddau trosglwyddo yn cynyddu'r amser i lwyrglo (mae
cwsmeriaid yn llai tebygol o adael y system, ac felly'n fwy tebygol o gael eu
blocio).

Daeth yr effaith mwyaf diddorol trwy newid y gyfradd gwasanaeth $$\mu$$.
Fe wnaeth hwn cynhyrchu'r graff bowl a gweler isod.

![]({{site.baseurl}}/images/varymu1_1Nms.png)

Mae'n debyg bod yna rhyw drothwy cyfradd gwasanaeth $$\hat{\mu}$$ sy'n
cynhyrchu'r amser lleiaf i lwyrglo.
Er bod hwn yn syndod ar y dechrau, mae hwn yn gwneud synnwyr, gan fod gwasanaethau
yn effeithio ar gwsmeriaid yn ail-ymuno a'r ciw a chwsmeriaid yn gadael y system,
sy'n cael effeithiau cyferbyn ar yr amser i lwyrglo:

+ Wrth i $$\mu \rightarrow 0$$, mae'r amser gwasanaeth cymedrig yn tueddu i
$$\infty$$.
Ni all llwyrglo digwydd oherwydd nad yw cwsmeriaid yn gallu gadael gwasanaeth
i'w cael eu blocio, felly mae'r amser nes cyrraedd llwyrglo yn tueddu i
$$\infty$$.
+ Os yw $$\mu < \hat{\mu}$$, yna mae'r cyfradd dyfodi yn gymharol fawr o cymharu
a'r gyfradd gwasanaeth, felly mae'r system mwy na thebyg yn llawn.
Fan hyn mae cynyddu'r gyfradd gwasanaeth yn cynyddu'r siawns bod cwsmer eisiau
ail-ymuno a'r ciw, ac felly llwyrglo.
Felly mae'r amser i lwyrglo yn lleihau wrth i $$\mu$$ cynyddu.
+ Os yw $$\mu > \hat{\mu}$$, yna mae'r gyfradd gwasanaeth digon mawr bod y
system mwy na thebyg ddim yn llawn.
Nawr mar cynyddu'r gyfradd gwasanaeth yn cynyddu'r siawns o gwsmer gadael y
system, yn lleihau'r siawns bod cwsmer yn cael ei flocio (gan fod llai i
cwsmeriaid yn y ciw).
Felly mae'r amser nes cyrraedd llwyrglo yn cynyddu wrth i $$\mu$$ cynyddu.
+ Wrth i $$\mu \rightarrow \infty$$ mae'r amser gwasanaeth cymedrig yn tueddu i
$$0$$.
Ni all ciw ddechrau gan fod neb yn treulio unrhyw amser mewn gwasanaeth, felly
does dim cwsmeriaid yn cael eu blocio, ac mae'r amser i lwyrglo yn tueddu i
$$\infty$$.


### Gair olaf

Hwn oedd fy mhrosiect ymchwil go iawn cyntaf i mi weithio arno, ac fe fwynheais
i lot.
Roeddwn yn enwedig yn hoff o sut daeth y broblem i ni yn y lle cyntaf: tra'n
trio gweithredu mecanwaith blocio rhwydweithiau ciwio cyfyngedig yn ein
meddalwedd efelychu ciwio (rhagflaenydd i Ciw), fe wnaeth ein
[cyfres o brofion awtomatig](https://www.obeythetestinggoat.com/) cadw methu.

Yn amlwg am gyfnod credon ni taw bugs yn ein cod oedd ar fai.
Yna yn edrych bach yn agosach ar y profion, sylweddolon ni ein problem, roedd y
paramedrau a dewision yn achosi'r efelychiad i fwrw llwyrglo (cysyniad nad
oeddwn i wedi dod ar draws ar y pryd), ac felly'n sgiwio ein mesuriadau
perfformiad.
Fe arweiniodd hwn i brosiect ymchwil diddorol a ffrwythlon!