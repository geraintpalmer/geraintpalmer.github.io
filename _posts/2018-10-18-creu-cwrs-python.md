---
layout     : post
title      : "Creu cwrs codio Cymraeg"
language   : cymraeg
comments   : true
---

Dros yr Haf yma roeddwn i'n llwyddiannus yn fy nghais ar gyfer un o
[grantiau bach y Coleg Cymraeg Cenedlaethol](http://www.colegcymraeg.ac.uk/cy/ycoleg/prosiectau/grantiaubach/) (£2500), er mwyn dechrau prosiect o'r enw
"Creu adnoddau aml-gyfrwng rhaglennu cyfrwng Cymraeg".
Roedd dau brif nod i'r prosiect, i ddysgu a chyfathrebu sgiliau cyfrifiadurol
yng Nghymraeg ar gyfer myfyrwyr israddedig ac hefyd ôl-raddedig.

Ar gyfer myfyrwyr ôl-raddedig a myfyrwyr prosiect, datblygon ni wefan yn curadu
ac addasu adnoddau er mwyn cynnal ymchwil ailgynhyrchiadwy cyfrifiadurol.
Ar gyfer y myfyrwyr israddedig, datblygon gyfres gynhwysfawr o fideos er mwyn
dysgu'r iaith rhaglenni Python.
Gydag arian y grant roeddwn yn gallu cymryd ymlaen myfyrwraig,
[Stephanie Jones](https://twitter.com/stephangharad) o'r Ysgol Mathemateg yng
Nghaerdydd, i ddatblygu a recordio'r fideos.


# Y Nod

Ar hyn o bryd mae prinder adnoddau cyfrifiadureg agored cyfrwng Cymraeg.
Rydym ni'n gobeithio dechrau llenwi'r prinder yma er mwyn:

 + Cefnogi'r addysgu Python cyfrwng Cymraeg a digwyddir yn barod ym
 mhrifysgolion Cymru (e.e. ym Mhrifysgolion Caerdydd, Aberystwyth ac eraill) -
 ac felly'n cefnogi addysg uwch cyfrwng Cymraeg, ac yn dyfnhau profiad y
 myfyrwyr yma.
 + Datblygu codwyr a pheirianwyr meddalwedd y dyfodol sy'n gyfforddus yn
 gweithio'n ddwyieithog.
 + Cyfathrebu a sgiliau cyfrifiadurol mewn ffordd fwy personol, hygyrch, a
 pherthnasol i'r gymuned Gymraeg.


# Y Cynnyrch

 + Set gynhwysfawr o 28 fideo sy'n cwmpasu lawr lwytho, gosod a rhedeg Python;
 cystrawen sylfaenol; a meddwl algorithmig trwy ddatrys problemau enghreifftiol.
 Y nod yw iddynt ategu a chyd-fynd gydag addysgu ffurfiol mewn prifysgolion.
 Maent ar gael fan hyn: [https://www.youtube.com/playlist?list=PLSkPgScy-DkFdCzwJW9X_B9IfTouojem7](https://www.youtube.com/playlist?list=PLSkPgScy-DkFdCzwJW9X_B9IfTouojem7)
 + Wefan cyfrwng Cymraeg sy'n rhan addasiad o
 [weithdy datblygu meddalwedd ymchwil](https://vknight.org/rsd/), a rhan
 curadiad o adnoddau sgiliau ymchwil cyfrifiadurol. Mae'n cynnwys pynciau megis
 ymchwil agored, sgiliau awtomeiddio, ymarferion codio da, a rheolaeth fersiwn.
 Mae'r addasiad yma i wefan yn cynyddu ei argaeledd i'r gymuned ymchwilwyr
 Cymraeg eu hiaith, a hefyd yn ymddwyn fel adnodd cyfeirio. Mae ar gael yma:
 [https://sgiliauymchwilcyfrifiadurol.github.io/](https://sgiliauymchwilcyfrifiadurol.github.io/)

Diolch yn fawr i'r Coleg Cymraeg am y cyfle i gyflawni'r prosiect, i Steph am ei
gwaith caled, ac i'r Ysgol Mathemateg am ei chefnogaeth; a gobeithio bydd yr
adnoddau o fudd i fyfyrwyr.